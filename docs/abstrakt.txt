Celem niniejszej pracy dyplomowej jest realizacja nowego narzędzia dydaktycznego umożliwiającego tworzenie zapytań SQL zawierających elementy rozmyte z wykorzystaniem nowych technologii i zbadanie wydajności takiego rozwiązania. Praca określa wymagania funkcjonalne systemu i usprawnienia względem istniejącego narzędzia FuzzyQ, które nowy system dydaktyczny ma zastąpić.  Opisany został język SQL, na którym opiera się system dydaktyczny oraz omawiane są zagadnienia logiki rozmytej i podstawowych operatorów w analogii do logiki boolowskiej, a także zmiennych lingwistycznych. Przybliżono technologie wykorzystane do zbudowania systemu (m.in. PostgreSQL, TypeScript, Electron, React, Redux), uzasadniając ich wybór. Opisana jest architektura całego systemu, składającego się z oddzielnie przygotowanych operatorów rozmytych i aplikacji do zarządzania bazami danych ze wsparciem zapytań rozmytych, działającej w środowisku Electron. Opisane są rozwiązania technicznych, takich jak budowa komponentów aplikacji, komunikacja między wątkami, czy dodawanie operatorów do dowolnej bazy relacyjnej. Poruszone zostały problemy napotkane w pracy oraz wyjaśniono ich rozwiązania. Trzon badań w pracy stanowią testy wydajności sprawdzające z jednej strony rozszerzenie do systemu zarządzania bazą danych PostgreSQL, a z drugiej szybkość prezentacji danych w środowisku przeglądarkowym jakim jest Electron. W badaniach został również uwzględniony wpływ wykorzystania zapytań rozmytych na ilość zwracanych wyników.

